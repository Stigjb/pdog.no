---
menu: "main"
title: Om e-postadressen
---

Du har kanskje fått oppgitt en e-postadresse som slutter på @pdog.no eller @petterholstad.no, men forstår ikke helt hvordan det fungerer? Her forklarer jeg hvordan det fungerer her.

Hvis du ikke vet det, pdog.no er et domene. ".no" er toppnivådomenet som
tilhører Norge, mens "pdog" er adressen jeg har registrert selv. Hvem som
helst kan registrere domener, men noen toppnivådomener har visse
begrensninger. Tidligere kunne ikke privatpersoner eie ".no"-domener, men det
kan de nå. Det finnes mange som selger domener på internett, og uten å ha noe
annet enn god erfaring bruker jeg [Domeneshop](https://domene.shop) til
dette.

Når domenet er registrert kan jeg sette opp det til bruk med e-post. Da kan
jeg opprette adresser som for eksempel petter@pdog.no eller hei@pdog.no, men
det går også an å skru på noe som heter catch all. Da vil alt man skriver
foran krøllalfaen (@) komme til en og samme adresse, og det det er heller
ingen begrensning på hvor mange slike adresser man kan ha. Kanskje viktigst
av alt er at man ikke trenger å forhåndsregistrere en slik adresse, så en kan
i prinsippet sette hva som helst foran.

Måten jeg bruker dette på er at jeg prøver å oppgi en unik e-postadresse til
hver registrering på internett, og i noen tilfeller også personer. For
eksempel er e-postadressen jeg har registrert på Facebook følgende:
facebook@pdog.no. Det har følgende fordeler:

- På samme måte som man skal ha unike passord på alle tjenester, skader det
  ikke å heller ha unike e-postadresser. Hvis en nettsider nå lekker
  e-postadressen og passordet mitt, vil ikke tyvene kunne bruke min
  e-postadresse andre steder.
- Det er også mulig å knytte det spesifikt til enkeltregistreringer som
  påmeldinger, konkurranser, nyhetsbrev eller liknende.
- Hvis noen lekker e-postadressen min, noe jeg kan merke ved at jeg får
  uønsket e-post som reklame, nyhetsbrev eller phishing-forsøk, vil jeg kunne
  vite hvem som har rappet e-postadressen min, fordi selve e-posten er navnet
  på tjenesten.
- Hvis jeg får uønsket e-post kan jeg enkelt "stenge av" muligheten til å
  sende e-post til den aktuelle adressen.
- Når jeg oppgir den litt sære e-postadressen til personer, reagerer de på en
  måte som kanskje får dem til å huske e-postadressen min i hodet.

Selvfølgelig vil en person som målrettet går inn for å prøve mine
innlegginger, eller vil sende meg uønsket e-post, klare å forstå strukturen i
mine adresser, men de fleste lekkasjer er nok bare situasjoner hvor man
kjøper en stor database.

Jeg lytter på en podkast som heter Mac Geek Gab, hvor de to programlederene
tar opp en rekke tekniske spørsmål fra lytterene sine. Sommeren 2017 sendte
jeg inn et spørsmål hvor jeg forklarte min e-poststrategi som beskrevet
ovenfor, og spurte om de hadde noen innspill til dette. Du kan lytte til
programmet på deres nettsider: [Oh…Snap! – Mac Geek Gab
663](https://www.macobserver.com/podcasts/macgeekgab-663/). Mitt spørsmål er
det første som tas opp, så du trenger ikke spole.

Har du en Gmail-konto kan noenlunde samme triks brukes der ved å legge til +
etter adressen din. Les mer her: [3 awesome Gmail address tricks to get more
out of your email ID -
TheWindowsCLub](https://www.thewindowsclub.com/gmail-address-tricks).

For å oppsummere: jeg gjør det mest for gøy, men som vi har lært har det også
en viss verdi. Det er dog veldig nerdete og sært, og jeg ville aldri anbefalt
noen å gjøre dette med mindre de selv innser verdien i å drive på slik jeg
gjør. Bedrifter kan selvsagt ha en faktisk verdi av å bruke catch all, men
erfaringsmessig bruker de ikke å ha det, for meg uvisst hvorfor.
