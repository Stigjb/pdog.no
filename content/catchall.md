+++
title = "Om Catch-all e-postadresser"
linkTitle = "E-post: Catch-all"
lastmod = 2020-07-20T17:00:00+02:00
[menu]
main = { parent = "Teknologi" }
+++

{{< ingress >}}
Synes du e-postadressen jeg bruker er litt rar og annerledes enn det du er vant
til? På denne siden kan du lære mer om "catch-all" e-postadresser, og hvordan
jeg bruker det.
{{< /ingress >}}

Jeg eier følgende domener: pdog.no, petterholstad.no og heltogholdent.no, hhv.
mitt kallenavn, fulle navn og navn på mitt foretak.

## Bakgrunn

Hvis du ikke vet det, pdog.no er et domene. ".no" er toppnivådomenet Kongeriket
Norge har fått tildelt, mens "pdog" er adressen jeg har registrert selv. Hvem
som helst kan registrere domener, men noen toppnivådomener har visse
begrensninger. Tidligere kunne ikke privatpersoner eie ".no"-domener, men det
kan de nå. Det finnes mange som selger domener på internett, og uten å ha noe
annet enn god erfaring bruker jeg [Domeneshop](https://domene.shop) til dette.

Når domenet er registrert kan jeg sette opp det til bruk med e-post. Da kan jeg
opprette adresser som for eksempel petter@pdog.no eller hei@pdog.no, men det går
også an å skru på noe som heter catch all. Da vil alt man skriver foran
krøllalfaen (@) komme til en og samme adresse, og det det er heller ingen
begrensning på hvor mange slike adresser man kan ha. Kanskje viktigst av alt er
at man ikke trenger å forhåndsregistrere en slik adresse, så en kan i prinsippet
sette hva som helst foran.

Personlig videresender jeg all eposten jeg får til en iCloud-epostkonto.

## Vanlig bruk av catch-all

Jeg tror det vanligste er at man slår på catch-all for at all epost skal komme
frem til mottakeren, selv om den ble skrevet feil, eller epostkontoen er ute av
drift. På den forrige arbeidsplassen jeg hadde hvor jeg administrerte
e-posttjenestene, hadde vi dette påskrudd for å kunne fange opp alle
feilstavinger av diverse e-postadresser, samt e-poster som blir sendt til gamle
og utdaterte adresser. Gjennom flere år har vi opprettet og avviklet e-poster
til prosjekter, underorganisasjoner, ansatte og andre, som vi slipper å
administrere separat med egne kontoer.

{{< egenrisk >}}

## Min bruk av catch-all

Siden jeg er en privatperson, har jeg ikke det samme behovet for en
catch-all-adresse slik som en bedrift eller organisasjon har. Allikevel synes
jeg det er interessant å bruke. Hovedformålet er at jeg kan oppgi en unik
e-postadresse til enhver tjeneste/bedrift jeg registrerer meg på.

### _Registrering på nettsider_

Eksempel: Facebook  
E-post: facebook@pdog.no

På samme måte som man skal ha unike passord på alle tjenester, skader det ikke å
heller ha unike e-postadresser. Hvis en nettsider nå lekker e-postadressen og
passordet mitt, vil ikke tyvene kunne bruke min e-postadresse andre steder.

OBS: Ikke bruk dette på innloggingen e-post/domeneleverandøren din - av åpenbare grunner. Til domeneshop har jeg selv bare direkte-adressen til min iCloud-epostkonto.
  
### _Registrering på nyhetsbrev_

Eksempel: Enkeltregistrering til nyhetsbrevet til Elkjøp for å oppnå en rabatt  
E-post: elkjop20200721@pdog.no
  
Her bruker jeg bare datoen jeg registrerte meg. Hvis jeg får mye reklame eller
søppelpost jeg ikke kan stoppe, kan jeg enkelt spore dette tilbake til en
enkeltpåmelding, og da for eksempel blokkere alle eposter som sendes TIL denne
e-postkontoen.
  
### _Beskyttelse mot lekkasje eller uautorisert dataoverføring_

Eksempel: Foodora får datainnbrudd ([dette skjedde sommeren 2020][vg-foodora]),
og jeg får søppelpost  
E-post: foodora@pdog.no blir brukt som mottaker, da vet jeg at kilden er
Foodora Hvis et selskap enten blir frastjålet kundedata, eller de gjennomfører
en uautorisert overføring av data til en tredjepart, vil jeg veldig enkelt kunne
spore kilden.
  
[vg-foodora]: https://www.vg.no/nyheter/innenriks/i/jdoO6A/lekkasje-av-kundedata-hos-foodora

### _Morsomheten i det_

Hvis en venn, kollega e.l. spør meg om epostadressen, kan jeg oppgi en hvilken
som helst epostadresse. Dette skaper latter, men gjør også at den litt spesielle
adressen fester seg på minnet.

## Ulemper

Selvfølgelig vil en person som målrettet går inn for å prøve mine kontoer,
eller vil sende meg uønsket e-post, klare å forstå strukturen i mine adresser,
men de fleste lekkasjer er nok bare situasjoner hvor man kjøper en stor
database.

En annen ulempe er at man øker kompleksiteten av kontodetaljene, og det kan
gjøre det vanskelig å få gjenopprettet eller tilbakestilt kontoer hvis man har
glemt det man opprinnelig skrev inn.

En tredje ulempe er at noen tjenester ikke tillater sitt eget firmanavn brukt i
brukernavn/e-postadresse.

Til slutt vil det også være hakket mer komplisert å snakke med bedrifter som
krever at man sender epost fra den adressen man har registrert for å få
gjennomført endringer på kontoen. Man kan løse det ved å enten endre
e-postadressen midlertidig, eller få satt opp adressen som en "svar fra"-adresse.

## Lær mer

Jeg lytter på en podkast som heter Mac Geek Gab, hvor de to programlederene tar
opp en rekke tekniske spørsmål fra lytterene sine. Sommeren 2017 sendte jeg inn
et spørsmål hvor jeg forklarte min e-poststrategi som beskrevet ovenfor, og
spurte om de hadde noen innspill til dette. Du kan lytte til programmet på
deres nettsider: [Oh…Snap! – Mac Geek Gab 663][macobserver]. Mitt spørsmål er
det første som tas opp, så du trenger ikke spole.

Har du en Gmail-konto kan noenlunde samme triks brukes der ved å legge til +
etter adressen din. Les mer her: [3 awesome Gmail address tricks to get more
out of your email ID - TheWindowsCLub][thewindowsclub].

[macobserver]: https://www.macobserver.com/podcasts/macgeekgab-663/
[thewindowsclub]: https://www.thewindowsclub.com/gmail-address-tricks
